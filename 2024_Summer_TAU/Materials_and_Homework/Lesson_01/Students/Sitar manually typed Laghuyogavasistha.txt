śrīrāmāya namaḥ ||

laghuyogavāsiṣṭhaḥ |

vāsiṣṭhacandrikāvyākhyāsahitaḥ |

vairāgyaprakaraṇam—

divi bhūmau tathākāśe bahirantaśca me vibhuḥ |
yo vibhātyavabhāsātmā tasmai sarvātmane namaḥ || 1 ||

ahaṃ baddho vimuktaḥ syāmiti yasyāsti niścayaḥ |
nātyantamajño no tajjhaḥ so 'sminśāstre 'dhikāravān || 2 ||

gurumāsīnamekānte vālmīkiṃ sarvadarśinam |
papraccha praṇato bhūtvā bharadvājo mṛdusvaram || 3 ||

bhagavañjñātumicchāmi kathaṃ saṃsārasaṃkaṭe |
rāmo vyavahṛto hyasminkāruṇyādbrūhi me guro || 4 ||

vālmīkiruvāca |

sādhu vatsa bharadvāja yogyo ‘si kathayāmi te |
śrutena yena saṃmōhamalaṃ dūre kariṇyasi || 5 ||

bhramasya jāgatasyāsya jātasyākāśavarṇavat |
apunaḥsmaraṇaṃ sādho manye vismaraṇaṃ varam || 6 ||

dṛṣyaṃ nāstīti vodhena manaso dṛśyamārjanam |
saṃpannaṃ cettadutpannā parā nirvāṇanirvṛtiḥ || 7 ||

anyathā śāstragarteṣu luṇṭhataṃ bhavatāmiha |
bhavatyakṛtrimājñānāṃ kalpairapi na nirvṛtiḥ || 8 ||

aśeṣeṇa parityāgo vāsanānāṃ ya uttamaḥ |
mokṣa ityucyate sadbhiḥ sa eva vimalakramaḥ || 9 ||

vāsanās dvividhā proktā śuddhā ca malinā tathā |
malinā janmano hetuḥ śuddhā janmavināśinī || 10 ||


